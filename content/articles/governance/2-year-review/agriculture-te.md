# AGRICULTURE - వ్యవసాయ రంగం

#### Table of Contents

- [మేనిఫెస్టో హామీల అమలు తీరు - కిరణ్ విస్సా](#వ్యవసాయ-రంగంలో-మేనిఫెస్టో-హామీల-అమలు-తీరు)
- [అమలు కాని హామీలు – ఆగని  రైతు ఆత్మహత్యలు - బి. కొండల్](#అమలు-కాని-హామీలు---ఆగని-రైతు-ఆత్మహత్యలు)
- [*అభయ హస్తం మేనిఫెస్టోలో హామీల జాబితా](#అభయ-హస్తం-మేనిఫెస్టోలో-హామీల-జాబితా)

---
# **వ్యవసాయ రంగంలో మేనిఫెస్టో హామీల అమలు తీరు**
## <font color="teal"> కిరణ్ విస్సా, రైతు స్వరాజ్య వేదిక  </font> 

## ఎన్నెన్నో హామీలు - కొన్ని మాత్రమే అమలు

అభయ హస్తం మేనిఫెస్టోలో "2. వ్యవసాయము - రైతు సంక్షేమం" అనే శీర్షికతో 17 హామీలు, "8. భూ పరిపాలన (రెవెన్యూ)" శీర్షికతో 7 హామీలు కాంగ్రెస్ పార్టీ ఇచ్చింది. అంత కంటే ముఖ్యంగా "ఆరు గ్యారంటీల"లో మూడు హామీలు, వరంగల్ డిక్లరేషన్ నుంచి ముఖ్యమైన మూడు హామీలు (రెండు లక్షల ఋణ మాఫీ, పటిష్టమైన పంటల బీమా పథకం, రైతు కమిషన్ ఏర్పాటు మరియు నూతన వ్యవసాయ విధానం). అన్నీ కలిపి మొత్తం 40 హామీలను ప్రభుత్వం అమలు చేయవలసి ఉంది.

తక్కిన రంగాలతో పోలిస్తే వ్యవసాయరంగం పైన ఎక్కువ నిధులు ఖర్చు చేసినది వాస్తవమే, అయితే ఇచ్చిన హామీలలో కొన్నిటి అమలు పై మాత్రమే ప్రభుత్వం దృష్టి పెట్టింది. 6 గ్యారంటీలలోని అంశాలు మరియు ఋణ మాఫీ వీటిలో ముఖ్యమైనవి - వాటి అమలులో కూడా లోటుపాట్లు ఉన్నాయి. తక్కిన హామీలలో కొన్ని అమలు అసలే కాలేదు, కొన్నిటిని ప్రభుత్వమే ఉల్లంఘిస్తున్నది. మొదటి సంవత్సరంలో ముఖ్య హామీలను మాత్రమే అమలు చేయడాన్ని ప్రజలు అర్థం చేసుకుంటారు, కానీ రెండు ఏండ్ల తరవాత కూడా అమలు కాని హామీలను ప్రభుత్వ లోపాలుగానే మనం చూడాలి.

## **నాలుగు అతి పెద్ద హామీలు**

**ఆరు గ్యారంటీలలో రైతు భరోసా శీర్షికతో:**

- రైతులకు, కౌలు రైతులకూ ఎకరానికి రూ.15,000
- వ్యవసాయ కూలీ లకు రూ. 12,000
- వరి పంటకు క్వింటాలుకి రూ. 500 బోనస్

**వరంగల్ డిక్లరేషన్ నుండి:**

- రూ. 2 లక్షల రైతు ఋణ మాఫీ

> ### 1. **రైతులకు, కౌలు రైతులకూ ఎకరానికి రూ.15,000**

రైతు భరోసా పథకం ద్వారా ఒకే పంట సీజన్లో (ఖరీఫ్ 2025) 70.11 లక్షల మంది రైతులకి రూ.9000 కోట్లు అకౌంట్లలో వేశామని ప్రభుత్వం గర్వంగా ప్రకటించింది. ఈ విధంగా ప్రభుత్వం వచ్చిన రెండవ సంవత్సరంలో ఈ హామీని పూర్తిగా అమలులోకి తీసుకు వచ్చింది. ఎకరానికి రూ.15,000 బదులుగా సంవత్సరానికి రూ.12,000 మాత్రమే ఇస్తామని ప్రభుత్వం నిర్ణయించింది. బడ్జెట్ రీత్యా ఒకే పథకానికి మరీ ఎక్కువ నిధులు ఖర్చు కాకుండా చేసిన ఈ నిర్ణయానికి పెద్ద అభ్యంతరం లేదు కానీ, రైతు భరోసా అమలులో కొన్ని ముఖ్యమైన లోపాలు ఉన్నాయి.

- గత ప్రభుత్వం తెచ్చిన రైతు బంధు పథకంలోని లోపాలను ఎన్నికల ముందు ఎత్తి చూపి, వాటిని సరి చేస్తామని కాంగ్రెస్ చెప్పింది. వాటిలో ముఖ్యమైన లోపాలు - వ్యవసాయం చేయని భూములలో కూడా రైతు బంధు ఇవ్వడం, ఎకరాల పరిమితి లేకుండా పెద్ద భూయాజమానులకు లక్షలాది రూపాయలు ఇవ్వడం, సాగు ఖర్చులు భరిస్తున్న కౌలు రైతులకు ఇవ్వకుండా వ్యవసాయం చేయని భూ యజమానులకు ఇవ్వడం. ప్రభుత్వం ఏర్పడిన తర్వాత కొత్త మార్గదర్శకాలు రూపొందిస్తామని నలుగురు సీనియర్ మంత్రులతో కమిటీ వేయడమే కాక ఉమ్మడి జిల్లాల వారీగా ప్రజా సదస్సులు కూడా నిర్వహించడం జరిగినది. ఈ మొత్తం ప్రక్రియ వలన మొదటి సంవత్సరంలో రైతు భరోసా అమలు చేయనే లేదు. అయితే సేకరించిన ప్రజాభిప్రాయాన్ని పక్కన పెట్టి, ఎటువంటి మార్పులు లేకుండా అదే మార్గదర్శకాలతో రైతు భరోసా ను అమలు చేసింది, కనీసం ఎకరాల పరిమితి కూడా పెట్టలేదు. ఎన్నికల సమయంలో ఎత్తి చూపిన అంశాల పై చిత్త శుద్ధి లేకుండా అదే రైతుబంధుని అమలు చేస్తోంది.

- కౌలు రైతులకు కూడా ఇస్తామని ఆరు గ్యారంటీలలో స్పష్టంగా పెట్టడం, ముఖ్యమంత్రి రేవంత్ రెడ్డి ఎన్నికల సందర్భంగా కౌలు రైతులకు బహిరంగ లేఖ ద్వారా 2011 చట్టం ప్రకారం కౌలు రైతులకు గుర్తింపు కార్డులు ఇచ్చి పథకాలను వర్తింప చేస్తామని హామీ ఇవ్వడం, రాహుల్ గాంధీ భారత్ జోడో యాత్రలో కౌలు రైతులతో కలిసి ప్రత్యేక హామీ ఇవ్వడం - వీటన్నిటి తర్వాత కూడా కౌలు రైతులను గుర్తించడానికి ఒక్క అడుగు కూడా ప్రభుత్వం వేయలేదు. మంత్రుల కమిటీ నిర్వహించిన ప్రజా సదస్సులలో కూడా కౌలు రైతులకు ఇవ్వాలనే అభిప్రాయం బలంగా వచ్చింది - కానీ ప్రభుత్వం పూర్తిగా దానిని నిర్లక్ష్యం చేసింది. ఇది రైతుల పట్ల కాంగ్రెస్ ప్రభుత్వం చేసిన అతి పెద్ద అన్యాయం.

- 2025 రబీ నుండి అమలు చేస్తామని జీవో విడుదల చేసినా, ఆ సీజన్లో రైతులందరికీ రైతు భరోసా ఇవ్వలేదు. కేవలం 4 ఎకరాల వరకు భూమి ఉన్న రైతులకే వేయడం జరిగింది. ఫిబ్రవరి 10 రిపోర్ట్ ప్రకారం 34.69 లక్షల రైతులకు రూ.2,218.49 కోట్లు విడుదల చేసింది. దీని వలన రైతు భరోసా కోసం ఎదురు చూస్తున్న లక్షలాది రైతులకు అన్యాయం జరిగింది. చిన్న రైతులకు మాత్రమే ఇస్తామని విధాన పరమైన నిర్ణయం తీసుకుని న్యాయమైన ప్రాతిపాదిక పై ఎకరాల పరిమితి విధించి ఉంటే దానిని మనం స్వాగతించే వాళ్ళం. కానీ ఒక వైపు ఆ ధైర్యం చేయకుండా, మరో వైపు 4 ఎకరాల పైన ఉన్న లక్షలాది చిన్న, మధ్య స్థాయి రైతులకు ఇవ్వకపోవడం రైతులలో తీవ్ర అసంతృప్తిని మిగిల్చింది.

> ### **2.వ్యవసాయ కూలీ లకు రూ. 12000**

ఇందిరమ్మ ఆత్మీయ భరోసా పథకం ద్వారా ఈ హామీని అమలు చేయడం హర్షణీయం. భూ యజమానులకు రైతు బంధు లేదా రైతు భరోసా ఇవ్వడం, అసలు భూమి లేని వారికి ఏ సహాయం ఇవ్వకపోవడం పూర్తి అన్యాయం, ప్రజాస్వామ్య, సామాజిక న్యాయ, రాజ్యాంగ స్ఫూర్తికి పూర్తి విరుద్ధం. దీనిని సరి చేయడానికి ఇది ఒక ముఖ్యమైన అడుగు. ఈ విషయంలో ప్రభుత్వం దృష్టి పెట్టవలసిన అంశాలు:
-  ఉపాధి హామీ పథకంలో 2023-24 లో కనీసం 20 రోజులు పని చేసిన కుటుంబాలను గ్రామీణ వ్యవసాయ కూలీ కుటుంబాలుగా గుర్తిస్తామని ప్రకటించింది. (జీవో ఆర్. టి. 42, 10.01.2025, గ్రామీణ అభివృద్ధి). అయితే ఈ నియమం వలన మినహాయించబడుతున్న అర్హుల విషయం పరిశీలించాలి. 20 రోజులు ఎందుకు ఉండాలి, 15 రోజులు ఎందుకు కాదు, వంటి విషయాన్ని కూడా పరిశీలించాలి. ముఖ్యంగా ఉపాధి హామీ పథకం అమలులో చాలా లోపాలు ఉండటం, ఆధార్ వంటి తప్పని సారి నియమాల వలన పని చేయలేక పోయిన వారు చాలా మంది ఉన్నారు. అంతే కాక 2023-24 ని మాత్రమే ప్రమాణంగా తీసుకోవడం కాకుండా ప్రతి సంవత్సరం ఆ జాబితాను అప్డేట్ చేయడం కూడా అవసరం.

- 5.79 లక్షల భూమి లేని వ్యవసాయ కూలీ కుటుంబాలకు రూ. 695 కోట్లు ఇచ్చినట్లు గణాంకాలు తెలుపుతున్నాయి. అయితే ఉపాధి హామీ పథకం పోర్టల్ నుండి 15 రోజుల కంటే ఎక్కువ పని చేసిన కుటుంబాల సంఖ్య 13.05 లక్షలు ఉన్నాయి. వీరిలో ఎంత మందికి ఎంతో కొంత వ్యవసాయ భూమి ఉండి రైతు భరోసా సహాయం అందుతున్నది, ఎంత మందికి ఇందిరమ్మ ఆత్మీయ భరోసా ఇవ్వాలి అన్నది పారదర్శకంగా బహిర్గతం చేయాలి.

- ఒక ఎకరం కంటే తక్కువ భూమి ఉన్న రైతు కుటుంబాలు అన్నింటికీ రూ.12,000 అందే విధంగా రైతు భరోసా పథకం మార్గదర్శకాలను మార్చడం కానీ, వారిని ఇందిరమ్మ ఆత్మీయ భరోసా లో జోడించడం కానీ చేయాలి. ప్రస్తుత నియమాల ప్రకారం అర్ధ ఎకరం ఉన్న పేద రైతుకి సంవత్సరానికి 6,000 మాత్రమే రైతు భరోసా వస్తుంది, భూమి లేని కుటుంబానికి సంవత్సరానికి 12,000 వస్తున్నది. దీనిని తప్పక సరి చేయాలి.

> ### **3.వరి పంటకు క్వింటాలుకి రూ. 500 బోనస్**

ఈ పథకం అమలు 2024 ఖరీఫ్ నుండి మొదలయింది - సన్న వడ్లకు మాత్రమే వర్తిస్తుందని ప్రభుత్వం ప్రకటించింది. 2024 ఖరీఫ్ సీజన్లో 4.41 లక్షల మంది రైతుల నుండి 24.1 లక్షల మెట్రిక్ టన్నుల సన్న వడ్లను కొనుగోలు చేసి క్వింటాలుకి రూ.500 చొప్పున రూ.1206.44 కోట్లను ఆయా రైతుల అకౌంటులలో ప్రభుత్వం వేసింది. మొత్తం అయితే, ఆ తరువాతి సీజన్లో (2025 రబీ) అతి పెద్ద మొత్తంలో వరి కొనుగోలు (మొత్తం 74.22 లక్షల టన్నులు ధాన్యం, దానిలో 23.19 లక్షల టన్నులు సన్న వడ్లు) కొనుగోలు చేసినా, ఆ రైతులెవరికీ సన్న వడ్ల బోనస్ ఇవ్వలేదు. బడ్జెట్ కొరత కారణంగా ప్రభుత్వం చెప్పింది. అయితే, బోనస్ వస్తుందని తరువాతి సీజన్ వరకు రైతులు ఎదురు చూస్తూ ఉన్నారు. బయట మార్కెట్లోనే అమ్మి ఉంటే ఎక్కువ ధర వచ్చి ఉండేది, ప్రభుత్వానికి అమ్మినా మాట తప్పింది అన్న లక్షలాది రైతులు బాధపడ్డారు. మళ్ళీ 2025 ఖరీఫ్ లో వరి కొనుగోలు చేసి బోనస్ వేయడం మొదలు పెట్టింది, అయితే ప్రభుత్వాన్ని ఈ విషయంలో ఎంత వరకు నమ్మాలి అని రైతులు సంశయిస్తున్నారు.

వరి బోనస్ ఎవరి అకౌంటులో పడుతుంది అన్నది కూడా ముఖ్యమైన ప్రశ్న. 2024 ఖరీఫ్ లో కౌలు రైతులు పండించి ఉంటే, వారిని నమోదు చేసుకొని వారి అకౌంటులో నేరుగా వేసే ప్రక్రియ ప్రభుత్వం చేపట్టింది. అయితే, ఇది చట్ట ప్రకారం కౌలు రైతులకు గుర్తింపు కార్డులు ఇవ్వడం ద్వారా కాకుండా, ఏ.ఈ.ఓ. ల వద్ద ప్రత్యేక నమోదు ద్వారా జరిగినది. కాబట్టి, కౌలు రైతులలో కొంత భాగం మాత్రం ఆ విధంగా నమోదు చేయించుకొని తమ స్వంత అకౌంటులలో పొందగలిగారు. మరి కొందరు తమ భూ యాజమానుల అకౌంటులో పడినా, వారి నుండి తీసుకోగలిగారు. అయితే ఈ సారి 2025 ఖరీఫ్ లో కౌలు రైతులను నమోదు చేయడం పై అధికారులు ఆసక్తి చూపట్లేదని క్షేత్ర స్థాయి రిపోర్ట్ లు సూచిస్తున్నాయి. వాస్తవంగా పండించిన వారికి బోనస్ ఇవ్వాలంటే, ప్రభుత్వం యుద్ధ ప్రాతిపాదికన విస్తృతంగా కౌలు రైతులను నమోదు చేసి వారి అకౌంటులలోనే వేయాలి.

> ### **4.రూ. 2 లక్షల రైతు ఋణ మాఫీ**

బడ్జెట్ పరంగా, ఎన్నికలలో ప్రచారం పరంగా కాంగ్రెస్ ఇచ్చిన అతి పెద్ద హామీ ఇది. కాబట్టి ఆరు గ్యారంటీలలో లేకపోయినా, తక్కిన హామీల కంటే ముందుగానే దీనిని అమలు చేసింది ప్రభుత్వం. 25.36 లక్షల మంది రైతులకు రూ.20,616.89 కోట్ల రైతు రుణాల మాఫీని మొదటి సంవత్సరంలోనే పూర్తి చేసింది. గత ప్రభుత్వం నాలుగైదు విడతలలో రుణమాఫీ అమలు చేయడంతో రైతులు, బ్యాంక్ రుణ వ్యవస్థ కూడా దెబ్బ తిన్నాయి. ఒకే విడతలో అమలు చేయడం వలన ఆ ఇబ్బందులు కలగలేదు. దేశంలో ఒకే విడతలో చేసిన అతి పెద్ద రైతు రుణ మాఫీలలో ఇది ఒకటి.

అయితే, దీనిలో కూడా సమస్యలు ఉన్నాయి. అన్నిటి కంటే ముఖ్యంగా రెండు లక్షల కంటే ఎక్కువ రుణం కలిగిన వారికి ఒక్క రూపాయి కూడా రుణ మాఫీ జరగలేదు. హామీ ఇచ్చినప్పుడు ఇది స్పష్టం చేయలేదు కదా అని మాఫీ పొందని రైతులు అసంతృప్తితో ఉన్నారు. రైతు భరోసా జాబితా ప్రకారం 70.11 లక్షల కమతాలు ఉన్నాయి, వీటిలో ఒకే కుటుంబంలో (భార్య, భర్త) ఎక్కువ కమతాలు ఉన్నపుడు, కుటుంబానికి ఉన్న కమతాలన్నీ కలిపి 2 లక్షల లెక్క చూశారు. అయినా, రుణ మాఫీ పొందని కమతాలు పెద్ద సంఖ్యలోనే ఉన్నాయి. బడ్జెట్ కొరత కారణంగా ఏదో రకంగా పరిమితి విధించడం అవసరం, కానీ వ్యవసాయ రుణాలు ఉన్న వారందరికీ (2 లక్షల పరిమితి పెట్టకుండా) మొత్తం రుణం కాకపోయినా ఎంతో కొంత (1.5 లక్షల వరకు, లేదా 1 లక్ష వరకు) రుణ మాఫీ చేసి ఉంటే, మరింత ఎక్కువ శాతం రైతు కుటుంబాలకు ఈ సహాయం అందేది.

అంతే కాక, సాంకేతిక కారణాల వలన, బ్యాంకుల తప్పిదాల వలన వేలాది మంది అర్హులైన రైతులకు కూడా రుణ మాఫీ లభించలేదు. ఉదాహరణకి ఆదిలాబాదు జిల్లాలో ఒక్క మహారాష్ట్ర బ్యాంకు తప్పిదాల వలననే వేలాది మంది రైతులకు మాఫీ అమలు కాలేదు. ఇటువంటి కేసులను పరిశీలించి, సరి చేయవలసిన బాధ్యత ప్రభుత్వం మీద ఉంది, అయితే కొద్ది నెలల తర్వాత రుణ మాఫీకి సంబంధించిన ఫిర్యాదులను ఇక పరిష్కరించబోమని ప్రభుత్వం నిర్ణయించడంతో ఆ రైతులకు అన్యాయం జరిగింది.

---
## **ఇతర హామీలు**

### **కొంత వరకు అమలు అవుతున్నవి**

> ### **5. ప్రకృతి వైపరీత్యాల సమయంలో రైతులకు ఇన్పుట్ సబ్సీడీని అందచేస్తాం**

గత ప్రభుత్వం పంట నష్ట పరిహారం విషయాన్ని, పంటల బీమాను పూర్తి నిర్లక్ష్యం చేయడంతో ఈ హామీ రైతులకు చాలా ముఖ్యమైనది. ప్రకృతి వైపరీత్యాలలో పంట నష్టపోయిన రైతులకు కొన్ని విడతలలో ఎకరానికి రూ.10,000 ఇన్పుట్ సబ్సిడీ అందించింది ప్రభుత్వం. అయితే దీని అమలు సగం సగమే అయింది. 2024 ఖరీఫ్ లో జరిగిన పంట నష్టానికి ఇన్పుట్ సబ్సిడీ లభించింది కానీ 2025 రబీ లో జరిగిన పంట నష్టానికి ఇప్పటి వరకు ఇన్పుట్ సబ్సిడీ అందలేదు. 2025 మూడు విడతలుగా జరిగిన పంట నష్టపోయిన రైతుల ఎన్యూమరేషన్ జరిగినది కానీ ఇప్పటి వరకు వారికి ఇన్పుట్ సబ్సిడీ అందలేదు. నష్టపోయిన రైతులందరినీ జాబితాలలో చేర్చట్లేదు, అమలులో ఉన్న సమస్యలను పరిష్కరించట్లేదు. ఈ ప్రక్రియని మరింత పారదర్శకంగా, జవాబుదారీతనంతో చేయవలసిన అవసరం ఉంది. పంట బీమా ఇప్పటి వరకు అమలు చేయకపోవడంతో ఈ ఇన్పుట్ సబ్సిడీ మాత్రమే నష్టపోయిన రైతులకు ఒక ఆసరాగా ఉంది.

> ### **6.చట్టపరమైన అధికారాలతో రైతు కమిషన్**

"రైతు సమస్యల శాశ్వత పరిష్కారం కోసం చట్టపరమైన అధికారాలతో రైతు కమిషన్ ఏర్పాటు" అని హామీ ఇచ్చిన ప్రభుత్వం చట్టపరమైన అధికారాలు లేకుండా, ఒక జీవో ద్వారా రైతు కమిషన్ ఏర్పాటు చేసింది. దానిని పూర్తిగా స్వతంత్ర నిపుణులతో వేయవలసినది కాని ఎక్కువగా పార్టీ అనుబంధిత సభ్యులతో ఏర్పాటు చేసింది. స్వతంత్రంగా వివిధ సమస్యలను పరిశీలించి అధ్యయనం చేయడం, వాటి నివేదికలను నిర్దిష్టంగా ప్రభుత్వానికి అందించడం జరగలేదు. రైతు సంఘాల ప్రతినిధులతో కొన్ని ముఖ్య అంశాలపై సమావేశాలను కమిషన్ జరిపింది కానీ వాటి అధికారిక ప్రొసీడింగ్లు కాని మినిట్స్ కాని ప్రచురించలేదు, అధికారికంగా ప్రభుత్వం కమిషన్ సూచనల పై చర్యలు తీసుకున్న దాఖలాలు లేవు. జీవోలో పేర్కొన్న నిపుణుల సబ్ కమిటీలు కూడా ఏర్పడలేదు. కాబట్టి కమిషన్ ఏర్పడినా కానీ దాని ప్రయోజనం ఇప్పటి వరకు పెద్దగా కనిపించలేదు. పంజాబులో చేసినట్లు చట్టపరమైన అధికారాలతో స్వతంత్ర సభ్యులతో ఏర్పాటు చేస్తేనే రైతు కమిషన్ యొక్క సార్థకత ఉంటుంది.

> ### **7."ధరణి" స్థానంలో "భూమాత" పోర్టల్ ను ప్రవేశ పెట్టి సమగ్ర భూకమతాల సర్వే ఆధారంగా భూహక్కులు కోల్పోయిన రైతులందరికీ న్యాయం చేస్తాం.**

ధరణి స్థానంలో కొత్త చట్టాన్ని తీసుకు వచ్చి భూభారతి పోర్టల్ ఏర్పాటు చేయడం వలన కొన్ని భూసమస్యలు పరిష్కారం అవడం ప్రారంభమైంది. విస్తృతంగా సదస్సులు జరపటంతో ప్రజలలోకి కొత్త పోర్టల్ లో దరఖాస్తులు పెట్టుకోవచ్చు అన్న విషయం వెళ్ళింది. అయితే ఇంకా అనేక సమస్యల పరిష్కారం భూభారతిలో కూడా జరగట్లేదు. వాటికి సంబంధించిన ఆప్షన్స్ కోసం ఇంకా వేచి చూడవలసి వస్తున్నది. భూ కమతాల సర్వే చేయకపోవడం వైపు చర్యలు తీసుకోక పోవడంతో భూసమస్యల సమగ్ర పరిష్కారం జరగట్లేదు.


## **ఉల్లంఘించిన హామీలు**

1. **యుపిఏ ప్రభుత్వం తెచ్చిన 2013 భూసేకరణ చట్టంను యదావిధిగా అమలు చేస్తాం.**

రీజనల్ రింగ్ రోడ్డు కానీ, ఫ్యూచర్ సిటీ కాని, మూసి ప్రాజెక్టు కాని, ఈ ప్రభుత్వం చేపడుతున్న ప్రాజెక్టుల కోసం బీఆర్ఎస్ ప్రభుత్వం తెచ్చిన 2016 భూ సేకరణ చట్టాన్నే అమలు చేస్తున్నది కాంగ్రెస్ ప్రభుత్వం. తద్వారా తాము యూపీఏ ప్రభుత్వం లో తెచ్చిన 2013 చట్టాన్ని అమలు చేస్తామన్న హామీని పూర్తిగా ఉల్లంఘఇస్తున్నది.

2. **ప్రస్తుత ప్రభుత్వం సేకరించిన అసైన్డ్ మరియు పోడు భూములకు పట్టా భూములతో సమానంగా నష్టపరిహారం పై పునః పరిశీలించి చెల్లిస్తాం.**

ఈ హామీని అమలు చేయక పోగా, అసైన్డ్ భూములను బలవంతంగా తీసుకునే ప్రక్రియనే ఈ ప్రభుత్వంలో కూడా నడుస్తోంది. వాస్తవానికి చేవెళ్ళ ఎస్సీ ఎస్టీ డిక్లరేషన్ లో మరింత బలమైన హామీని కాంగ్రెస్ ఇచ్చింది: "బీఆర్ఎస్ ప్రభుత్వం గుంజుకున్న ఎస్సీ ఎస్టీ అసైన్డ్ భూములను తిరిగి అసైనీలకే అన్నీ హక్కులతో పునరుద్ధరణ " అని. ఈ రెండు హామీలను ప్రభుత్వం పూర్తిగా ఉల్లంఘిస్తున్నది.

3. **ప్రజాభిప్రాయ సేకరణతోహైకోర్టు ఆదేశానుసారం ఫార్మా సిటీలను రద్దు చేస్తాం.**

ఫార్మా సిటీలను రద్దు చేసినట్లు మొదట్లో ప్రకటన చేసినా, మళ్ళీ ఆ హామీని ఉల్లంఘించి ఆ భూములను రైతులకు తిరిగి ఇవ్వలేదు. ఆ భూముల కోసం పోరాడుతున్న వారి మీద కేసులు పెట్టి, ఆ భూములను ఫ్యూచర్ సిటీ పేరుతో, ఇతర ప్రాజెక్టుల పేరుతో ప్రభుత్వం మళ్లిస్తున్నది. ఇప్పుడు "ఫార్మా అంటే తెలంగాణ" అనే నినాదంతో మళ్ళీ ఫార్మా కంపెనీలను పెద్ద ఎత్తున స్థాపించే ప్రయత్నంలో ప్రభుత్వం ఉంది.

4. **భూ సంస్కరణల ద్వారా గత కాంగ్రెస్ ప్రభుత్వం పేదలకు పంపిణీ చేసిన దాదాపు 25 లక్షల ఎకరాలపై పూర్తి స్థాయి భూహక్కులను లబ్దిదారులకు కల్పిస్తాం.**

గతంలో పేదలకు పంచిన అసైన్డ్ భూములపై వారికి పూర్తి స్థాయి భూ హక్కులను కల్పించకపోగా, అనేక చోట్ల అసైన్డ్ భూములను ఆయా రైతుల నుండి లాక్కోవడం మనం చూస్తున్నాము.

## **అమలు కాని హామీలు**

### **వరంగల్ రైతు డిక్లరేషన్ నుండి**

- **పంట నష్టపోతే తక్షణం నష్టపరిహారం అందేలా పటిష్టమైన పంటల బీమా పథకం**

అమలు కాని హామీలలో రైతులకు అతి ముఖ్యమైనది పంటల బీమా పథకం. ప్రతి సీజన్ లో దీనిని అమలు చేస్తామన్న వార్తలు ప్రభుత్వం నుండి వస్తున్నా, రెండు సంవత్సరాలు పూర్తి అయేటప్పడికి కూడా పంట బీమా అమలు చేయకపోవడం పూర్తి అన్యాయం. గత రెండేళ్లలో పలు సార్లు ప్రకృతి వైపరీత్యాల వలన పంట నష్టం జరిగినది. పటిష్టమైన పంటల బీమా పథకం ఉంటే రైతులకు కొంత వరకు ఉపశమనం ఉండేది. అది లేకపోవడం కొనసాగుతున్న రైతు ఆత్మహత్యలకు ఒక అతి ముఖ్య కారణంగా ఉంది.

- **లాభసాటి వ్యవసాయమే లక్ష్యంగా, తెలంగాణ వాతావరణ పరిస్థితులకు అనువుగా నూతన వ్యవసాయ విధానం - పంటల ప్రణాళిక**

ఇప్పటి వరకు వ్యవసాయ విధానం తయారు చేయక పోవడమే కాకుండా, దాని పై చర్చను కూడా పెట్టక పోవడంతో రెండు సంవత్సరాలు దిశ లేకుండానే వ్యవసాయ శాఖ నడుస్తున్నది.

- **రైతు కూలీలు, భూమి లేని రైతులకు సైతం రైతు బీమా వర్తింపు**

ఇప్పటికే ఇందిరమ్మ ఆత్మీయ భరోసా పథకం అమలులో ఉంది కాబట్టి, ఆ పథకం లబ్ధిదారులందరికీ వెంటనే రైతు బీమా పథకాన్ని వర్తింపజేయాలి.

### **వ్యవసాయము - రైతు సంక్షేమం**

మరిన్ని హామీలను రైతు సంఘాల సలహాలు తీసుకొని కాంగ్రెస్ మేనిఫెస్టో లో పెట్టింది. వీటిలో చాలా హామీలకు మరీ పెద్ద బడ్జెట్ అవసరం లేదు, కానీ వ్యవసాయ రంగానికి చాలా మేలు కలుగుతుంది. పెద్ద బడ్జెట్ హామీలు (రుణ మాఫీ, రైతు భరోసా, వరి బోనస్) వంటి హామీల పై దృష్టి పెట్టిన ప్రభుత్వం ఈ హామీలను నిర్లక్ష్యం చేసింది.

- వడ్డీ లేని పంట రుణాలను రూ. 3 లక్షల వరకు అందచేస్తాం
- గత కాంగ్రెస్ ప్రభుత్వం ప్రవేశ పెట్టిన ప్రత్యేక వ్యవసాయ బడ్జెట్ విధానాన్ని తిరిగి ప్రారంభిస్తాం.
- కాళేశ్వరం ప్రాజెక్టు నిర్మాణంలో భాగంగా ముంపునకు గురైన రైతులని ఆర్థికంగా ఆదుకుంటాం, ముంపుకు గురైన గోదావరి, కృష్ణ పరివాహక ప్రాంతాలలో కరకట్టలు నిర్మిస్తాం.
- "ఆదర్శ రైతు" విధానాన్ని తిరిగి పునరుద్దరిస్తాము. ప్రతి మండలానికి ఒక మార్కెట్ యార్డును ఏర్పాటు చేస్తాం.
- వ్యవసాయ యాంత్రీకరణ కేంద్రాలను ప్రతి మండల స్థాయిలో ఏర్పాటు చేస్తాం.
- ప్రస్తుత ప్రభుత్వము నిర్లక్ష్యం చేసిన వ్యవసాయ సబ్సీడీలను (విత్తన సబ్సీడీ, ట్రాక్టర్లతో పాటూ వ్యవసాయ యంత్రాలపై సబ్సీడీ, ఎరువుల సబ్సీడీ, పురుగు మందుల సబ్సీడీ మొదలయినవి) తిరిగి రైతులకు అందచేస్తాం.
- మొక్కజొన్న పంటకు పూర్వ వైభవాన్ని తీసుకు వస్తాం.
- వరిధాన్యం కొనుగోలులో తేమ శాతం నెపంతో తరుగు తీసే విధానాన్ని రద్దు చేస్తాం.
- వ్యవసాయ అనుబంధ రంగాలలో ఖాళీగా ఉన్న అన్ని పోస్టులను భర్తీ చేస్తాం.
- నానాటికీ అంతరించిపోతున్న " సాంప్రదాయ పంటలను" (చిరు ధాన్యాలు, పప్పు ధాన్యాలు, మరియు నూనె గింజలు) ప్రోత్సహించటానికి మద్దతు ధరతో పాటూ, మార్క్ ఫెడ్ ( మార్కెటింగ్ ) వ్యవస్థను పటిష్టం చేస్తాం.
- హైదరాబాద్ మరియు ఇతర ప్రధాన నగర శివార్లలో కూరగాయల ఉత్పత్తి, పాడి పరిశ్రమలను అభివృద్ధి చెయ్యడానికి ప్రత్యేక చర్యలు తీసుకుంటాం.
- మహాత్మాగాంధీ జాతీయ గ్రామీణ ఉపాధి హామీ పధకాన్ని వ్యవసాయరంగ అభివృధ్ధి పనులలో ప్రాధాన్యత ఇస్తాం.
- పాల ఉత్పత్తిదారులకు లీటర్కు రూ.5 ప్రోత్సాహకాన్ని ఇస్తాం.
- కోతుల నివారణకు ప్రతి జిల్లాలో స్టెరిలైజ్ ( సంతాన నిరోధక) కేంద్రాన్ని ఏర్పాటు చేస్తాం.

### **భూ పరిపాలన (రెవిన్యూ)**

ధరణి పోర్టల్ స్థానంలో భూ భారతి పేరుతో మరో పోర్టల్ తేవడం ద్వారా భూ రికార్డుల సమస్యలు పూర్తిగా పరిష్కారం కావు. అసలైన పరిష్కారానికి సంబంధించిన క్రింది హామీలు ఇంకా అమలు చేయక పోవడంతో సమగ్ర పరిష్కారం వైపుకి ఇంకా అడుగులు పడలేదు.

- భూకమతాల సర్వే చేసి ప్రతి రైతుకు " భూధార్ కార్డు " ను అందచేస్తాం.
- కోనేరు రంగా రావు ల్యాండ్ కమిటీ సిఫార్సులను అమలు చేస్తాం.
- నిషేదిత జాబితాలో చేర్చిన పట్టా భూములను కాంగ్రెస్ ప్రభుత్వం అధికారంలోకి వచ్చిన వంద రోజులలో తొలగిస్తాం.
- "ల్యాండ్ కమీషన్" ఏర్పాటు చేసి, ప్రభుత్వ భూములను పరిరక్షించి, పౌరుల భూ హక్కులను కాపాడేందుకు 'రెవెన్యూ ట్రిబ్యునల్ 'ను ఏర్పాటు చేస్తాం.

## **ముగింపు:** 

వ్యవసాయ రంగంలోని కొన్ని హామీలపై గత రెండు ఏళ్లలో అధిక బడ్జెట్ ను ఖర్చు పెట్టినా, వెరసి వ్యవసాయ రంగంలో ప్రభుత్వ పని తీరు చాలా అసంతృప్తికరంగా ఉంది. అనేక హామీలను అమలు చేయకపోగా, కొన్ని ముఖ్య హామీలను ప్రభుత్వం ఉల్లంఘించింది. కౌలు రైతులను గుర్తించి పథకాలను అందించడం, పటిష్టమైన పంటల బీమా పథకాన్ని అమలు చేయడం, 2013 భూ సేకరణ చట్టాన్ని అమలు చేయడం, అసైన్డ్ భూముల పై పేద రైతులకు పూర్తి హక్కులు కల్పించడం, చట్టపరమైన హక్కులతో రైతు కమిషన్ ఏర్పాటు చేయడం, సమగ్ర వ్యవసాయ విధానం, పంటల విధానం తయారు చేయడం, రైతు కూలీలకు, భూమిలేని రైతులకు రైతు బీమా వర్తింపు, భూ కమతాల సమగ్ర సర్వే - ఇటువంటి ముఖ్యమైన హామీలు ఇంకా అమలుకి నోచుకోలేదు. పెద్ద బడ్జెట్ అవసరం లేని ఈ విధానపరమైన మార్పుల పై ప్రభుత్వం ఇప్పటికైనా తక్షణ ప్రాముఖ్యత ఇస్తేనే వ్యవసాయ రంగం మెరుగు పడుతుంది.

---
# **అమలు కాని హామీలు - ఆగని రైతు ఆత్మహత్యలు**
##  <font color="teal"> బి. కొండల్, రైతు స్వరాజ్య వేదిక </font>


కాంగ్రెస్ పార్టీ ప్రతిపక్షంలో ఉన్నప్పుడు, తెలంగాణలో రైతుల ఆత్మహత్యల విషయాన్ని పదే పదే ప్రస్తావించింది. "మేము అధికారంలోకి వస్తే రైతు ఆత్మహత్యలు జరగనివ్వం. కౌలు రైతులను గుర్తించి వారికి కూడా రైతు భరోసా ఇస్తాం. ప్రధాన పంటలన్నిటికీ బోనస్ ప్రకటిస్తాం. రైతు ఆత్మహత్య కుటుంబాలకు ఎక్స్గ్రేషియాతో పాటు ప్రత్యేక పెన్షన్ ఇస్తాం" అని వరంగల్ డిక్లరేషన్‌లో ఘనంగా హామీలు ఇచ్చింది. వారు అత్యంత ప్రతిష్టాత్మకంగా చెప్పే సిక్స్ గ్యారెంటీస్ లో కూడా కౌలు రైతులకు రైతు భరోసా ఇస్తానని చెప్పింది. అంతే కాకుండా, ప్రతి రైతు ఆత్మహత్య కేసును త్రిసభ్య కమిటీ తప్పకుండా సందర్శించే విధంగా చూస్తామని స్పష్టం చేసింది. రాహుల్ గాంధీ భారత్ జోడో యాత్రలో కూడా రైతు కుటుంబాలకు భరోసా ఇస్తూ ఇదే మాటలు పునరుద్ఘాటించారు.

అయితే, ప్రభుత్వం ఏర్పడిన తరువాత పరిస్థితి పూర్తిగా భిన్నంగా మారింది. 2023 డిసెంబర్‌లోనే 16 మంది రైతులు ఆత్మహత్య చేసుకున్నారు. అదే పరంపర కొనసాగుతూ 2024లో 249 మంది, 2025 ఇప్పటి వరకే 279 మంది రైతులు ఆత్మహత్య చేసుకున్నారు.. కేవలం భారీ వర్షాల కారణంగా జరిగిన పంట నష్టానికే 20 మంది రైతులు ప్రాణాలు తీసుకున్నారు. కానీ ఇంత తీవ్రమైన సమయంలో కూడా ఒక్క రైతు కుటుంబాన్ని సైతం అధికారులు గానీ , రాజకీయ నాయకులు గానీ పరామర్శించ లేదు. రైతు ఆత్మహత్యలకు కారణాలు తెలుసుకోవడానికి, వారి పరిస్థితిని అర్థం చేసుకోవడానికి, వెంటనే సహాయం అందించడానికి వెళ్లాల్సిన త్రిసభ్య కమిటీ ఒక్క బాధిత కుటుంబం ధగ్గరకు కూడా వెళ్లలేదు.

అత్యంత దారుణమైన విషయమేమంటే - కొంతమంది కౌలు రైతులు తమ బాధను సామాజిక మాధ్యమాల్లో తెలియజేస్తూ ప్రభుత్వం ఆదుకోవడం లేదని వేదనతో రాసి, ఆ తర్వాత సెల్ఫీలు తీసి మరీ ఆత్మహత్య చేసుకున్న సంఘటనల వరకు ఇటీవల వెలుగులోకి వచ్చాయి. అలాంటి కుటుంబాలను కూడా ప్రభుత్వం విచారించకపోవడం పాలనా వ్యవస్థపై రైతుల నమ్మకాన్ని మరింత దెబ్బతీసింది.

ఇంకా బాధాకరమైన అంశమేమంటే, గత ప్రభుత్వంలో 2018 ఆగస్టులో రైతు బీమా ప్రారంభమైనప్పటి నుంచి మొదలు, కొత్త ప్రభుత్వం వచ్చిన తరువాత కూడా రైతు ఆత్మ హత్యల సమస్యను ప్రభుత్వం దాదాపు విస్మరించింది.

రైతు స్వరాజ్య వేదిక రాష్ట్ర హైకోర్టులో వేసిన కేసులో 2023 లో పెండింగ్‌లో ఉన్న రైతు ఆత్మహత్య కేసులకు పరిహారం చెల్లించాలని హైకోర్టు ఆదేశించినప్పటికీ ప్రభుత్వం అమలు చేయలేదు. ఫలితంగా, 2024లో ప్రభుత్వం మీద కోర్టు ధిక్కరణ కేసు నమోదైంది. 2025 జనవరిలో గత్యంతరం లేక 141 మంది రైతు ఆత్మహత్య కుటుంబాలకు ప్రభుత్వం ఎక్స్గ్రేషియా మంజూరు చేసింది. కానీ సమస్య ఇక్కడితో ఆగలేదు. 2025లో మరొక 200 కుటుంబాల అన్ని డాక్యుమెంట్లు సరిగ్గా ఉన్నప్పటికీ వారికి ఎక్స్గ్రేషియా అందలేదని కోర్టులో ప్రజాప్రయోజన వ్యాజ్యం రైతు స్వరాజ్య వేదిక దాఖలు చేయాల్సి వచ్చింది.

ఈ ప్రభుత్వం లో ముఖ్యమంత్రి గారి నుండి వ్యవసాయ శాఖ మంత్రి మొదలుకుని, ఇతర మంత్రులు, వ్యవసాయ మరియు రైతు సంక్షేమ కమిషన్ - ఎవరూ రైతు ఆత్మహత్యలపై ఒక్క రివ్యూ సమావేశం కూడా నిర్వహించలేదు. దీనిపై ఒక్క లేఖ కూడా వ్యవసాయ అధికారులకు లేదా కలెక్టర్లకు పంపలేదు.

స్థానిక స్థాయిలో, బాధిత రైతు కుటుంబాలు ప్రతిసారీ అధికారులను, స్థానిక రాజకీయ నాయకులను కలుస్తున్నప్పటికీ వారి నుండీ ఎటువంటి స్పందనా లేదు. ప్రజాస్వామ్యంలో వ్యవస్థలే రైతులకు తోడుగా నిలవాలి. కానీ పరిస్థితి ఇంత దారుణంగా ఉన్నప్పుడు, రైతులు న్యాయ వ్యవస్థనే చివరి ఆశ్రయంగా భావించే పరిస్థితి వచ్చింది.

కాంగ్రెస్ ప్రతిపక్షంలో ఉన్నప్పుడు ఇచ్చిన హామీలు-కౌలు రైతులను గుర్తించడం, ప్రతి రైతు ఆత్మహత్య కేసును త్రిసభ్య కమిటీ విచారణ చేయించడం, రైతు కుటుంబాలకు తక్షణ సహాయం అందించడం-ఇవన్నీ మాటలు మూటలు గానే మిగిలిపోయాయి.

రైతు ఆత్మహత్య ఒక గణాంకం కాదు;
అది చీకటిలో మునిగిపోయిన ఒక కుటుంబం కథ.

వారు కోరేది పెద్ద హామీలు కాదు-
తమ ఇంటి తలుపు తట్టే ఒక చిన్న సహకారం.

అది కూడా అందకపోతే, విచారణ జరగకపోతే,
ప్రభుత్వం అందుకు బాధ్యత వహించకపోతే,

ఇంకా ఎన్ని కుటుంబాలు కన్నీరు కార్చాలి?
ఇంకా ఎందరు రైతులు ప్రాణాలు తీసుకోవాలి?

రైతు ఆత్మహత్య బాధిత కుటుంబాలు,
రైతు స్వరాజ్య వేదిక ఆ కుటుంబాల తరఫున చేస్తున్న డిమాండ్ ఒక్కటే..
1. తెలంగాణ ఏర్పడిన రోజు నుంచి ఇప్పటివరకు జరిగిన ప్రతి రైతు ఆత్మహత్యపై త్రిసభ్య కమిటీ విచారణ జరగాలి.
2. విచారణలో రైతు ఆత్మహత్య అని నిర్ధారించిన ప్రతి కుటుంబానికి వెంటనే ఎక్స్గ్రేషియా చెల్లించాలి. అత్యధికంగా ఆత్మహత్య చేసుకుంటున్న కౌలు రైతులను ఆదుకోవాలి, ఆత్మహత్యకు ప్రధాన కారణం అవుతున్న పంట నష్టపరిహారానికి రైతు బీమా వెంటనే ప్రవేశపెట్టాలి
3. వ్యవసాయ కూలీల ఆత్మహత్యలు కూడా రాష్ట్రంలో పెరుగుతున్న స్థితిలో , ఆయా బాధిత కుటుంబాలకు కూడా పరిహారం చెల్లించేలా జీవో ను సవరించాలి.
4. భూమి లేని కవులు రైతులకు, వ్యవసాయ కూలీలకు కూడా హామీ ఇచ్చిన విధంగా రైతు బీమా పథకాన్ని విస్తరించాలి.

ఇది అదనపు హామీ కాదు…

ఇది ఒక రాష్ట్రం తన అన్నదాతకు ఇవ్వాల్సిన కనీస బాధ్యత

**(రచయిత రైతు స్వరాజ్య వేదిక రాష్ట్ర కమిటీ సభ్యులు )**

---


# **అభయ హస్తం మేనిఫెస్టోలో హామీల జాబితా**

**ఆరు గ్యారంటీలలో రైతు భరోసా శీర్షికతో:**

- రైతులకు, కౌలు రైతులకూ ఎకరానికి రూ.15,000
- వ్యవసాయ కూలీ లకు రూ. 12,000
- వరి పంటకు క్వింటాలుకి రూ. 500 బోనస్

**వరంగల్ డిక్లరేషన్ నుండి ముఖ్య హామీలు**

- రూ. 2 లక్షల రైతు ఋణ మాఫీ
- పంట నష్టపోతే తక్షణం నష్టపరిహారం అందేలా పటిష్టమైన పంటల బీమా పథకం
- రైతు కూలీలు, భూమి లేని రైతులకు సైతం రైతు బీమా వర్తింపు
- రైతు సమస్యల శాశ్వత పరిష్కారం కోసం చట్టపరమైన అధికారాలతో రైతు కమిషన్ ఏర్పాటు
- లాభసాటి వ్యవసాయమే లక్ష్యంగా, తెలంగాణ వాతావరణ పరిస్థితులకు అనువుగా నూతన వ్యవసాయ విధానం - పంటల ప్రణాళిక

**Chapter IV**

**2\. వ్యవసాయము - రైతు సంక్షేమం**

- వడ్డీ లేని పంట రుణాలను రూ. 3 లక్షల వరకు అందచేస్తాం
- రాయపూర్ ఎఐసిసి రైతుల తీర్మానాలను అమలు చేస్తాం.
- గత కాంగ్రెస్ ప్రభుత్వం ప్రవేశ పెట్టిన ప్రత్యేక వ్యవసాయ బడ్జెట్ విధానాన్ని తిరిగి ప్రారంభిస్తాం.
- వ్యవసాయానికి 24 గంటల నిరంతర ఉచిత కరెంట్.
- కాళేశ్వరం ప్రాజెక్టు నిర్మాణంలో భాగంగా ముంపునకు గురైన రైతులని ఆర్థికంగా ఆదుకుంటాం, ముంపుకు గురైన గోదావరి, కృష్ణ పరివాహక ప్రాంతాలలో కరకట్టలు నిర్మిస్తాం.
- యుపిఏ ప్రభుత్వం తెచ్చిన 2013 భూసేకరణ చట్టంను యదావిధిగా అమలు చేస్తాం.
- "ఆదర్శ రైతు" విధానాన్ని తిరిగి పునరుద్దరిస్తాము. ప్రతి మండలానికి ఒక మార్కెట్ యార్డును ఏర్పాటు చేస్తాం.
- వ్యవసాయ యాంత్రీకరణ కేంద్రాలను ప్రతి మండల స్థాయిలో ఏర్పాటు చేస్తాం.
- ప్రస్తుత ప్రభుత్వము నిర్లక్ష్యం చేసిన వ్యవసాయ సబ్సీడీలను (విత్తన సబ్సీడీ, ట్రాక్టర్లతో పాటూ వ్యవసాయ యంత్రాలపై సబ్సీడీ, ఎరువుల సబ్సీడీ, పురుగు మందుల సబ్సీడీ మొదలయినవి) తిరిగి రైతులకు అందచేస్తాం.
- ప్రకృతి వైపరీత్యాల సమయంలో రైతులకు ఇన్పుట్ సబ్సీడీని అందచేస్తాం.
- మొక్కజొన్న పంటకు పూర్వ వైభవాన్ని తీసుకు వస్తాం.
- వరిధాన్యం కొనుగోలులో తేమ శాతం నెపంతో తరుగు తీసే విధానాన్ని రద్దు చేస్తాం.
- వ్యవసాయ అనుబంధ రంగాలలో ఖాళీగా ఉన్న అన్ని పోస్టులను భర్తీ చేస్తాం.
- నానాటికీ అంతరించిపోతున్న " సాంప్రదాయ పంటలను" (చిరు ధాన్యాలు, పప్పు ధాన్యాలు, మరియు నూనె గింజలు) ప్రోత్సహించటానికి మద్దతు ధరతో పాటూ, మార్క్ ఫెడ్ ( మార్కెటింగ్ ) వ్యవస్థను పటిష్టం చేస్తాం.
- హైదరాబాద్ మరియు ఇతర ప్రధాన నగర శివార్లలో కూరగాయల ఉత్పత్తి, పాడి పరిశ్రమలను అభివృద్ధి చెయ్యడానికి ప్రత్యేక చర్యలు తీసుకుంటాం.
- ప్రస్తుత ప్రభుత్వం సేకరించిన అసైన్డ్ మరియు పోడు భూములకు పట్టా భూములతో సమానంగా నష్టపరిహారం పై పునః పరిశీలించి చెల్లిస్తాం.
- ప్రజాభిప్రాయ సేకరణతోహైకోర్టు ఆదేశానుసారం ఫార్మా సిటీలను రద్దు చేస్తాం.
- మహాత్మాగాంధీ జాతీయ గ్రామీణ ఉపాధి హామీ పధకాన్ని వ్యవసాయరంగ అభివృధ్ధి పనులలో ప్రాధాన్యత ఇస్తాం.
- పాల ఉత్పత్తిదారులకు లీటర్కు రూ.5 ప్రోత్సాహకాన్ని ఇస్తాం.
- కోతుల నివారణకు ప్రతి జిల్లాలో స్టెరిలైజ్ ( సంతాన నిరోధక) కేంద్రాన్ని ఏర్పాటు చేస్తాం.

**8\. భూ పరిపాలన (రెవిన్యూ)**

- "ధరణి" స్థానంలో "భూమాత" పోర్టల్ ను ప్రవేశ పెట్టి సమగ్ర భూకమతాల సర్వే ఆధారంగా భూహక్కులు కోల్పోయిన రైతులందరికీ న్యాయం చేస్తాం.
- కోనేరు రంగా రావు ల్యాండ్ కమిటీ సిఫార్సులను అమలు చేస్తాం.
- భూకమతాల సర్వే చేసి ప్రతి రైతుకు " భూధార్ కార్డు " ను అందచేస్తాం.
- "ల్యాండ్ కమీషన్" ఏర్పాటు చేసి, ప్రభుత్వ భూములను పరిరక్షించి, పౌరుల భూ హక్కులను కాపాడేందుకు 'రెవెన్యూ ట్రిబ్యునల్ 'ను ఏర్పాటు చేస్తాం.
- భూ సంస్కరణల ద్వారా గత కాంగ్రెస్ ప్రభుత్వం పేదలకు పంపిణీ చేసిన దాదాపు 25 లక్షల ఎకరాలపై పూర్తి స్థాయి భూహక్కులను లబ్దిదారులకు కల్పిస్తాం.
- భూతగాదాలు మరియు భూవివాదాలు లేని పారదర్శకమైన ఆన్ లైన్ వ్యవస్థ ద్వారా ప్రతి భూ యజమానికి పూర్తి హక్కును కల్పించటమే కాంగ్రెస్ పార్టీ ప్రధాన ధ్యేయం.
- నిషేధిత జాబితాలో చేర్చిన పట్టా భూములను కాంగ్రెస్ ప్రభుత్వం అధికారంలోకి వచ్చిన వంద రోజులలో తొలగిస్తాం.

---
*Published by VOTP Team*
