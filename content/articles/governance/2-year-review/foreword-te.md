# కాంగ్రెస్ రెండేళ్ల పాలన  “ప్రజా పాలన”గా సాగిందా ?
# Is Telangana Moving Towards People’s Governance?    
## రాష్ట్రంలో రెండు సంవత్సరాల కాంగ్రెస్ పాలన పై తెలంగాణ పౌర సమాజం సమీక్ష 
## తెలంగాణ పీపుల్స్ జాయింట్ యాక్షన్  కమిటీ (TPJAC) ద్వారా సంకలనం చేయబడింది 
## ముందు మాట - కన్నెగంటి రవి 


**ఈ పౌర సమాజ సమీక్ష ఒక హెచ్చరిక.. రాష్ట్ర ప్రభుత్వం తన పని తీరును  మార్చుకోవడానికి 07-12-2025**

2025 డిసెంబర్ 7 నాటికి తెలంగాణ రాష్ట్ర కాంగ్రెస్ ప్రభుత్వానికి రెండేళ్లు నిండాయి. 2014 నుండీ తొమ్మిదిన్నర సంవత్సరాల పాటు BRS పార్టీ సాగించిన నిరంకుశ పాలనకు వ్యతిరేకంగా ప్రజలు తీర్పు ఇవ్వడంతో, కాంగ్రెస్ పార్టీ రాష్ట్రంలో అధికారంలోకి వచ్చింది. తెలంగాణ లో పదేళ్ళ విధ్వంసాన్ని సాగించిన BRS పాలనను ఓడించాలని, హిందుత్వ ఫాసిస్టు శక్తిగా ఉన్న బీజేపీ పార్టీ తెలంగాణ లో విస్తరించకుండా నిలువరించాలని తెలంగాణ పౌర సమాజం భావించి, ఆ రెండు పార్టీల విధానాలపై రాష్ట్రమంతా విస్తృత ప్రచారం సాగించాయి. ఈ ప్రచార ప్రభావం కూడా ప్రజలపై ఉండి , కాంగ్రెస్ గెలుపు సానుకూలమైంది. 

కాంగ్రెస్ పార్టీ వివిధ ప్రజా సమూహాలతో చర్చించి తయారు చేసిన అభయ హస్తం మానిఫెస్టో, అందులో ఇచ్చిన హామీలు  కూడా ప్రజలలోకి బాగా వెళ్ళాయి. ముఖ్యంగా గ్యారంటీల కార్డును రాహుల్ గాంధీ విడుదల చేయడం కూడా  ప్రజలలో ఒక విశ్వాసాన్ని నింపింది. 

కాంగ్రెస్ ప్రభుత్వం ఏర్పడ్డాక 6 గ్యారంటీల అమలు , మానిఫెస్టోలో ఇచ్చిన హామీల అమలు ప్రభుత్వ ప్రాధాన్యతగా ఉంటాయని ప్రజలు ఆశించారు. ఈ మేరకు పౌర సమాజం కూడా ఇదే విషయాన్ని నొక్కి చెప్పింది. ప్రభుత్వాన్ని డిమాండ్ చేస్తూ వచ్చింది. 

కానీ రేవంత్ నేతృత్వం లోని రాష్ట్ర ప్రభుత్వం తొలి ఆశలో 6 గ్యారంటీల అమలుకు కొన్ని సానుకూల ప్రయత్నాలు మొదలు పెట్టినా, చాలా తక్కువ కాలంలోనే వాటికి తక్కువ ప్రాధాన్యత ఇవ్వడం ప్రారంభించింది. తనదైన స్వంత ఏజెండాను ముందు పెట్టుకుని వేగంగా ప్రయాణం ప్రారంభించింది. 
గత ప్రభుత్వం చేసిన అప్పుల కారణంగా హామీలను అమలు చేయలేకపోతున్నామని చెప్పుకుంటున్నా, నిజానికి రాష్ట్రానికి వస్తున్న పన్ను వసూళ్లు, ఈ రాష్ట్ర ప్రభుత్వం చేస్తున్న కొత్త అప్పులు, కొన్ని అనవసర విషయాలపై చేస్తున్న (ప్రపంచ అందాల పోటీలు, గ్లోబల్ సమ్మిట్ లు లాంటి)  ఆడబర ఖర్చులు ప్రభుత్వానికి ప్రజలకు ఇచ్చిన హామీల అమలు విషయంలో చిత్తశుద్ది లేని తనాన్నే బయట పెడుతున్నాయి.

పైగా గత రెండేళ్లలో సామాజిక న్యాయం పేరుతో కొన్ని మంచి అడుగులు వేసిన రాష్ట్ర ప్రభుత్వం , వాటి ఫలితాలు ఆయా సామజిక వర్గాల ప్రజలకు దక్కడానికి ఎలాంటి సీరియస్ ప్రయత్నాలు  చేయలేదు. 

సామాజిక న్యాయానికి వ్యతిరేకంగా వ్యవహరిస్తున్న బీజేపీ పార్టీపై, కేంద్ర మోడీ ప్రభుత్వ విధానాలపై రాజకీయ పోరాటానికి ఎలాంటి సంసిద్ధత , ప్రయత్నాలు  చేయలేదు. తాను, తన మంత్రి వర్గంలో కొందరు కోరుకుంటున్న  అభివృద్ధి నమూనా కోసం మోడీ ప్రభుత్వం పై ఎక్కువెక్కువగా ఆధారపడి, మిగిలిన ప్రజా సంబంధిత, సామాజిక న్యాయ సంబంధిత విషయాలలో రాజీపడి  వదిలేసే ధోరణి  లోకి రేవంత్ రెడ్డి వెళ్లిపోయారు. 

మోడీ గత 10 ఏళ్లుగా కేంద్రంలో అధికారంలో ఉండి  అనుసరిస్తున్న ఆర్ధిక విధానాలు కార్పొరేట్ కంపనీలకు మేలు  చేసేవి . దేశాన్ని అప్పుల ఊబిలో దించేవి . ప్రజల హక్కులను, వనరులను కొల్ల  గొట్టేవి మాత్రమే.  ఈ మాటలు కాంగ్రెస్ పార్టీ అగ్ర నాయకత్వం , ముఖ్యంగా రాహుల్ గాంధీ పదే పదే ప్రకటిస్తున్నారు. అంబానీ, ఆదానీ పేర్లు తీసుకుని మరీ విమర్శిస్తున్నారు. కేంద్రం రూపొందించిన వికసిత్ భారత్ అభివృద్ధి నమూనా పై కూడా ఇదే విమర్శలు కాంగ్రెస్ పార్టీ చేసింది. 

కానీ విచిత్రంగా రేవంత్ ప్రభుత్వం , కాంగ్రెస్ విమర్శలను ఏ మాత్రం పట్టించుకోకుండా, వికసిత్ భారత్ నమూనాలో తెలంగాణ రైజింగ్ 2047 నమూనాను తయారు చేసింది. రింగు రోడ్లు, ఎక్స్ప్రెస్ హై వే లు, గ్రీన్ కారిడార్ లు, మౌలిక సదుపాయాల అభివృద్ధి , పారిశ్రామిక ప్రాంతాల  అభివృద్ధి, కొత్త నగరాల నిర్మాణం పేరుతో  కార్పొరేట్, కాంట్రాక్ట్ , ప్రైవేట్ కంపనీల , దేశ వ్యాపితంగా ఉన్న  బడా బాబుల ప్రయోజనాల కోసం ఈ నమూనా తయారైంది. పైగా ఈ నమూనాలో భాగంగా తెలంగాణ అస్తిత్వాన్ని, గౌరవాన్ని, మర్చిపోయి  రహదారులకు, కార్పొరేట్ కంపనీల పేర్లు పెట్టడానికి కూడా రేవంత్ ప్రభుత్వం సిద్దమైంది. 

ఒక వైపు ఈ ప్రభుత్వానికి  క్రమంగా సాధారణ ప్రజలతో,  పౌర సమాజంతో, ప్రజా సంఘాలతో  సంబంధాలు తెగి పోతున్నాయి. మరో వైపు, పాత ప్రభుత్వంలో వనరులను దోచుకున్న కాంట్రాక్టర్లు , ఇప్పుడు మళ్ళీ కాంగ్రెస్ ప్రభుత్వానికి చేరువై  మళ్ళీ బడా కాంట్రాక్టులు పొందుతున్నారు. ఆర్ధికంగా లాభపడుతున్నారు. 

ప్రభుత్వ పని తీరుపై ప్రజలలో. పౌర సమాజంలో అసంతృప్తి  పెరుగుతున్నది. ముఖ్యంగా ఈ ప్రభుత్వం నిలబడడానికి కారణమైన మైనారిటీ ప్రజలలో కూడా తీవ్ర నిరాశా,  నిస్పృహలు నిండాయి. వ్యవసాయం, విద్య, యువతకు ఉపాధి, పర్యావరణ పరిరక్షణ, భూసేకరణ, స్థానికులకు ఉపాధి  దొరకని పారిశ్రామికీకరణ లాంటి  విషయాలలో ఈ ప్రభుత్వ పని తీరు అత్యంత  నిరాశా జనకంగా ఉంది.  ఈ నివేదికలో అనేక మంది పౌర సమాజ కార్యకర్తలు ఆయా రంగాలపై రాసిన వ్యాసాలు ఈ విషయాలను స్పష్టం చేస్తున్నాయి. 

రాష్ట్రంలో సగం  జనాభాను హైదరాబాద్ చుట్టూ పోగు చేసే అభివృద్ధి నమూనా , అత్యంత అభివృద్ధి నిరోధకమైనది. సహజ వనరుగా ఉన్న భూములను, నీటిని, ఖనిజాలను రాష్ట్ర ప్రజల నిజమైన అవసరాలకు కాకుండా,  ప్రైవేట్ బడా బాబులకు, కార్పొరేట్ లకు దోచిపెట్టే  ప్రభుత్వ  ఆలోచన, నడక అత్యంత ప్రమాద కరమైనవి . 

మూసీ పునరుద్ధరణ, ఫ్యూచర్ సిటీ నిర్మాణం, యాచారం  ఫార్మా సిటీ రద్ధు చేయకపోగా, మరిన్ని చోట్లకు ఫార్మా కంపెనీలను విస్తరించడం, రాష్ట్ర వ్యాపితంగా ఇథనాల్ కంపెనీల విస్తరణ ఇవన్నీ ప్రభుత్వ తప్పుడు ఆలోచనా ధోరణికి నిదర్శనంగా ఉన్నాయి.
కాంగ్రెస్ ప్రభుత్వం నుండీ రాష్ట్ర ప్రజలు ఈ పాలనను కోరుకోలేదు. ఇది ఎంత మాత్రమూ ప్రజా పాలన కాదు.  ఈ పాలన ఇలాగే కొనసాగితే రాష్ట్రం మరింత నాశనం అవుతుంది. మళ్ళీ BRS,బిజేపి లాంటి ప్రజా వ్యతిరేక పార్టీలు తెలంగాణ లో బలపడేలా చేయడానికే దారి తీస్తుంది. 

రెండేళ్ల కాంగ్రెస్ పార్టీ పాలనపై , ప్రభుత్వ పని తీరుపై,  వివిధ రంగాలలో కాంగ్రెస్ పార్టీ హామీల అమలు తీరుపై ఈ సమీక్షా వ్యాసాలు రాసిన పౌర సమాజ ప్రతినిధులకు,ప్రజా సంఘాల నాయకులకు  ధన్యవాదాలు. 


**అభినందనలతో,**<br>
**కన్నెగంటి రవి,**<br>
**కో కన్వీనర్, TPJAC**

---

*Published by VOTP Team*
